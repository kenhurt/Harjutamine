GitHub on Ameerika firma, mis pakub veebimajutusteenust tarkvaraarenduseks, kasutades Giti tarkvara. GitHub on Microsofti tütarfirma alates aastast 2018, mil Microsoft ostis GitHubi 7,5 miljardi dollari eest. GitHub põhineb Giti hajutatud versioonihaldusel ja lähtekoodihaldusel, kuid lisab neile veel võimalusi, näiteks võimalust kontrollida, kes pääseb koodile juurde, koodi veakontrolli, tarkvara funktsioonide taotlust ning igale projektile oma vikit. GitHub on kirjutatud Rubys ning baseerub Ruby on Railsi raamistikul.

GitHubi teenus on suurelt jaolt tasuta, kuid GitHub pakub tasu eest teenust IT-professionaalidele, töörühmadele ja ettevõtetele. GitHubi tasuta teenust kasutatakse tihtipeale avatud lähtekoodiga tarkvara arenduseks. Aastast 2019 saavad kõik GitHubi kasutajad, kaasa arvatud tasuta teenuse kasutajad, luua piiramatult privaatseid koodivaramuid.[9] 2019. aasta oktoobris oli GitHubil ametlikult üle 34 miljoni registreerunud kasutaja ja rohkem kui 100 miljonit koodivaramut, kaasa arvatud vähemalt 28 miljonit avalikku varamut, mis teeb GitHubist suurima lähtekoodi majutusteenuse maailmas.
